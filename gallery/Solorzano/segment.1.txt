Quae prioribus (1) illis libris scripsimus, quos nuper circa iustam harum Indiarum Occidentalium inquisitionem, acquisitionem, et retentionem luce donavimus, ea, ut ibidem advertimus, praestolantur, quae ad earundem gubernationem spectant. In quibus proponendis et exponendis, ut recto ordine procedatur, ab Indorum personis, earumque statu, et conditione initium capessemus; (2) quarum in omnibus iuris quaestionibus priorem, potioremque; inspectionem esse debere, optime docuit I.C. in l.2 D. de stat. hom. l. si quaeremus 6. D. de testam. l. quidam referunt 14. D. de iure codicil. § ult. Instit. de iur. natur. l.2 § post originem, de orig. iur.Et plane (3) ipsos Indos Naturali, ac Civili Iure inspecto, et seriis, ac repetitis Regum nostrorum iussionibus et schedulis liberos esse, et ut liberos tractari debere, satis luculenter probatum reliquimus in lib.3 prioris voluminis, c.7 per tot. et optime supponit elegantissimus P. Ioseph. ACOSTA lib.2 de procur. Ind. salut. c.7.pag.235 quem ibídem n.53 retulimus, et iterum graviter repetit lib.3.cap.17 sic inquiens: Atque inprimis Indos non esse servitute mulctatos, sed liberos prorsus, et sui iuris, ex iis, quae in lib.2 disputata sunt, summimus. Etenim et publicae leges ita statuunt, et consuetudo diuturna, et ratio constans, ac certa, quod qui nulla iniuria lacessunt, non possint reddi belli iure captivi.Sed cum rerum usus, et (4) mixtae iam, ac communis eorundem Indorum, et Hispanorum Reipublicae utilitas, et neccessitas, aliqua munia, sive servitia induxisse, aut etiam extorsisse videatur, quibus illi addici, et distribui coeperunt, quae isthaec, et qualia sint, et quatenus iuxta iuris regulas subsistere possint? Hoc libro sigillatim percurrere, et distinctis capitibus trutinare conabimur.