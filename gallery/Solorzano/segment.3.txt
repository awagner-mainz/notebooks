Hoc autem servitium (6) inde (ut apparet) originem habuit, quod cum principio detectionis harum regionum, Indi Hispanis commendari coepissent, ut illos protegerent, et in Fide Catholica diligenter instruerent, et huius curae ratione Indi ipsi certum illis pensum, sive tributum praestare iuberentur (de quo inferius secundo Libro plenius agemus) eiusmodi Hispani, qui ita Indos in commendam acceperant, tributi loco, plenam in eos, et eorum bona dominationem usurparunt, nullum opus, quantumvis durum, et laboriosum praetermittentes, quod illis, tanquam servis de lapide emtis (sic, emptis?), non imperarent; maxime quando praedicta tributi praestatio non in pecunia numerata, aut aliis speciebus, et terrae fructibus designata fuit, sed in certis quibusdam operis, et famulitiis, quae interdum Indi, aliquot anni temporibus, patronis suis praestate iussi fuerunt. Sub hoc enim velamine eos vexare, et detinere solebant causantes iniunctum sibi munus, vel pensum non absolvisse, vel minus recte fecisse.